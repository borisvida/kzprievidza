<p>Kresťanský zbor je zhromaždením ľudí, ktorí sa schádzajú k čítaniu Biblie a túžia jednoducho a verne uskutočňovať počuté Božie slovo. Sú spolu tak, ako bývali prvé skupiny kresťanov - bez náboženských titulov, bez matrík a ustanovených pastorov, len bratia a sestry - iba kresťania, čo je slovo odvodené od mena Kristus. Nepropagujú zázračné činy, ani nejakú vodcovskú osobnosť, ale Pánu Ježišovi Kristovi dôverujú ako svojmu Záchrancovi a Sprievodcovi. Chcú byť poslušní Bohu a činmi aj slovami užitoční svojmu okoliu.</p>

<p>Nemajú formulovanú vierouku, ale život viery má v súčasnej rozmanitosti Božieho diela týchto sedem prejavov:</p>

<ul>
	<li><b>Viera v Pána Ježiša Krista</b>, ktorý, hoci je večným Bohom, sa narodil ako človek na tejto zemi - ako dar hľadajúcej Božej lásky. Táto správa je hlavným obsahom celej Biblie, ako to aj On sám zdôrazňoval svojim poslucháčom, <i>"...Vtedy otvoril ich um, aby rozumeli písmam. A povedal im: Tak je napísané, a tak musel Kristus trpieť a vstať z mŕtvych tretieho dňa, a musí byť kázané v jeho mene pokánie a odpustenie hriechov."</i> On je počiatok aj záver všetkého.</li>
	<li><b>Dôvera Biblii</b>, jedinečnej tým, že nie je iba textom, ale dokonalým a živým <b>Božím slovom</b>, smerujúcim ku každému človeku. Ono je pravdivé a trvalo platné, je úplné a postačujúce. Pre hľadajúceho je ukazovateľom cesty k Bohu, je smernicou aj pre život Cirkvi. Mnoho Božích výrokov sa už naplnilo, iné sú ešte zasľúbením.</li>
	<li><b>Volanie a pozývanie ľudí k záchrane</b> v jedinom prostredníkovi medzi Bohom a človekom. Nikto nemôže odčiniť hriech a utíšiť večný Boží hnev svojimi domnele "dobrými", ale stále nedostatočnými skutkami. <b>Istota záchrany</b> nie je daná tým, čo dokáže človek - ale tým, čo vykonal Pán Ježiš. On už zniesol Boží súd za náš hriech. Teraz záleží na každom človeku, aby to <b>vierou</b> prijal, zveril sa Pánovi Ježišovi (všetko priznal) i poďakoval a tak sa stal novým, znovuzrodeným Božím dieťaťom. Ktokoľvek uverí, má sa potom dať <b>pokrstiť</b> ponorením do vody - na vyznanie vnútornej premeny a konca (teda pohrebu) starého - a začiatku nového života s Pánom.</li>
	<li><b>Vďačnosť za prijatie Ducha Svätého</b>. Raz vyliaty Duch Svätý je v terajšom čase milosti trvalou Božou pozemskou prítomnosťou. Týmto je napojený (pokrstený) každý vo chvíli, keď uverí v Pána Ježiša a stáva sa tak súčasťou Cirkvi - "tela Kristovho". Kristus je hlavou a veriaci zo všetkých národov sú Božími deťmi. Duchom Svätým sa máme dať viesť, nezarmucovať Ho a neuhášať, opätovne žiť v Jeho plnosti - niesť "ovocie", prijímať obdarovanie k službe a úprimnej láske.</li>
	<li><b>Osobný vzťah k Bohu ako Otcovi</b> tu vierou začína a nemá konca! Chodenie s Ním má byť každodennou skúsenosťou a radosťou veriacich ľudí (majú kňazské postavenie), aj každej miestnej Cirkvi (ktorou je každý Pánovi samostatne zodpovedný zbor).</li>
	<li>Živé spoločenstvo Božích detí - bratov a sestier - sa prejavuje ich rozdielnou a predsa rovnocennou službou, podriadenou biblickým pravidlám, podľa zvereného obdarovania, so zodpovednosťou starších bratov (dozorcov).</li>
	<li><b>Očakávanie príchodu Pána Ježiša</b> - k vytrhnutiu Cirkvi, keď On osobne povolá sebe v ústrety všetkých vykúpených; po naplnení času potom Jeho slávny príchod ku kraľovaniu na Zemi, pred záverečným usporiadaním všetkých vecí.</li>
	<li>Stretávanie sa k <b>Pamiatke Pána Ježiša Krista</b> pri chlebe a kalichu, podľa Jeho priania a vzoru prvých učeníkov býva v prvý deň týždňa - v nedeľu, Jemu k pocte, ako to očakáva Otec.</li>
</ul>

<p>Ak máte akékoľvek ďalšie otázky o evanjeliu, radostnej zvesti o Božom spasení, alebo o našom zbore, 
budeme radi, ak nás navštívite <a href="/kontakt.php">osobne</a> v čase našich zhromaždení, alebo nám <a href="mailto:kzprievidza@kzprievidza.sk">napíšete</a>. </p>